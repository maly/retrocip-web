---
id: 1001
title: 'ICS: Vítejte v roce 1984&#8230;'
date: 2018-02-23T19:47:49+01:00
author: Martin Maly
layout: post
guid: https://retrocip.cz/?p=1001
permalink: /ics-vitejte-v-roce-1984/
xyz_lnap:
  - "1"
image: https://retrocip.cz/wp-content/uploads/sites/6/2018/02/15796581892_93473d5f2d_z-640x198.jpg
categories:
  - Hardware
  - Jen tak
tags:
  - "8080"
  - Fantazie
  - osmibity
  - Počítače
  - Z80
---
Bylo mi jedenáct a hltal jsem všechny články o počítačích, ke kterým jsem se dostal.

To nebyl takový problém: vycházely tehdy hlavně v Amáru a VTM, a obojí jsem odebíral a četl. To něco málo z ABC jsem taky přečetl. Jediné, co se ke mně nedostalo pravidelně, byla Sdělovací technika.

Hlavně články o domácích počítačích jsem měl rád. To se tak vždycky někdo utrhl a napsal článek o nějaké obskurní značce, jejíž leták sem kdosi přivezl ze zahraniční cesty do nespřáteleného zahraničí. Ofotila se reklamní fotka z toho letáku, v černobílém vydání na zeleném papíře přílohy AR Mikro to bylo obzvlášť krásné, a kolem toho byl text, který popisoval technické parametry. A na konec přišel ideový závěr, kam odvážnější autoři napsali, že &#8222;na takové stroje československé provenience budeme asi čekat ještě dlouho&#8220;, ti méně odvážní zmínili, že i v socialistických zemích vznikají kvalitní počítače, a ti, co měli nějaký škraloup, napsali, že &#8222;TESLA Horní Dolní chystá již v příští pětiletce výrobu domácího počítače, jehož parametry budou plně srovnatelné s těmi západními&#8220;.

<a href="https://retrocip.cz/wp-content/uploads/sites/6/2018/02/screenshot-ia800604.us_.archive.org-2018.02.24-00-22-40.png" rel="lightbox">![](https://retrocip.cz/wp-content/uploads/sites/6/2018/02/screenshot-ia800604.us_.archive.org-2018.02.24-00-22-40-650x200.png)</a>

Tyhle články mě naplňovaly nadějí, že počítače jsou vlastně za rohem a že jednou si i já takový výdobytek na vlastní kůži vyzkouším. Že třeba uvidím &#8222;velmi jemnou grafiku v rastru 256 x 192 bodů a s osmi barvami&#8220;. No, to jsem po pravdě neviděl, protože jsem sice měl Spectrum od roku 1986, ale u černobílé televize. Nebo že třeba uvidím ten počítač s _disketovým drivem_ společnosti Commodore, jehož _zvukový obvod pracuje v rozsahu téměř osmi oktáv_.

Těšil jsem se opravdu moc, a těšení mi nijak neusnadňovaly ani katalogy Quelle, kde byly všechny ty počítače vyfocené. A nejen ty, ale i herní konzole a tři stránky obrázků z her s magickými a poutavými názvy, jako třeba [Zaxxon](https://www.youtube.com/watch?v=_eWmIGXOrYA).

<div id='gallery-15' class='gallery galleryid-1001 gallery-columns-3 gallery-size-thumbnail gallery1'>
  <dl class="gallery-item">
    <dt class="gallery-icon">
      <a href="https://retrocip.cz/wp-content/uploads/sites/6/2018/02/aFoto-Quelle-1984_15.jpg" title="" class="highslide" onclick="return hs.expand(this,{captionId:'caption1009'})">![](https://retrocip.cz/wp-content/uploads/sites/6/2018/02/aFoto-Quelle-1984_15-150x150.jpg)</a>
    </dt>
  </dl>
  
  <dl class="gallery-item">
    <dt class="gallery-icon">
      <a href="https://retrocip.cz/wp-content/uploads/sites/6/2018/02/aFoto-Quelle-1984_14.jpg" title="" class="highslide" onclick="return hs.expand(this,{captionId:'caption1008'})">![](https://retrocip.cz/wp-content/uploads/sites/6/2018/02/aFoto-Quelle-1984_14-150x150.jpg)</a>
    </dt>
  </dl>
  
  <dl class="gallery-item">
    <dt class="gallery-icon">
      <a href="https://retrocip.cz/wp-content/uploads/sites/6/2018/02/Atari_Quelle_Hacks.jpg" title="" class="highslide" onclick="return hs.expand(this,{captionId:'caption1007'})">![](https://retrocip.cz/wp-content/uploads/sites/6/2018/02/Atari_Quelle_Hacks-150x150.jpg)</a>
    </dt>
  </dl>
  
  <br style="clear: both" />
</div>

A jak jsem se těšil, tak jsem si maloval i to, že bych jednou mohl pro takové počítače psát programy! Tak jsem si založil sešit a krasopisně, podle šablony, jsem ho nadepsal: &#8222;Industry Computer Software&#8220;, tedy zkráceně ICS. Jako že počítače a programy coby průmyslové odvětví, rozumíme si? Nekladl jsem si malé cíle, jak vidno, ale zase: bylo mi jedenáct!

V sešitu jsem pak popustil uzdu fantazii! Co list, to reklamní leták, případně článek. Vždycky jsem si nakreslil velmi futuristický tvar počítače a k tomu dopsal text ve stejném duchu a podobným stylem jako měly ty články v Amáru a VTM.

Začal jsem skromně, počítačem s jedním KB paměti a procesorem 8080, s alfanumerickým displejem a programovacím jazykem FORTH. Na dalším letáku (stránce) jsem nabídl zákazníkům modul pro rozšíření paměti na 16 kB. Další leták přinesl Univerzální Sběrnici US-1, do níž se dalo zapojit několik rozšiřujících modulů, a zároveň i moduly s jazyky BASIC a PROLOG. Samozřejmě vyvinuté přímo společností ICS.

Ta neusnula na vavřínech, a postupně představila několik dalších modelů svých počítačů, s grafikou, s joysticky, se zvukovým výstupem, s vlastní technologií pro ukládání programů (něco mezi disketou a Microdrivem)&#8230; Ty poslední modely už měly procesor Z80 a 128 kB operační paměti. No prostě děla! Kdyby mě nezastavili, asi bych postupně došel k dvoumegovým obludám!

Samozřejmě jsem navrhnul i univerzální sběrnici US-2, která &#8222;umožňovala připojení modulů pro procesory 8080 i Z80&#8220; &#8211; a to proto, že měla jak signály Z80 (RD, WR, MREQ), tak i 8080 (MEMR, MEMW)! Moje další periferie, včetně čtečky děrných pásek a různých herních ovladačů, tak mohly být připojené ke všem typům počítačů ICS&#8230;

Jak vidíte, hojně jsem využíval floskule, vyčtené z dobových recenzí. Vše se dělo &#8222;za podpory&#8220; &#8211; počítač generoval zvuk za podpory speciálního obvodu pro generování zvuku třeba. Nebo jsem se nevyhýbal ani hodnotícím adjektivům: velikost paměti byla &#8222;nevídaná&#8220;, programovací jazyk FORTH byl, samozřejmě, &#8222;bleskurychlý&#8220;, a vývoj software byl &#8222;s jeho pomocí velmi efektivní&#8220;. Počítače pak jejich uživatelé hodnotili jako &#8222;velmi povedené&#8220; a &#8222;kladně přijali zejména možnost propojit až 8 počítačů do tzv. sítě, což přináší další výhody, především v profesionálním nasazení&#8220;.

Samozřejmě jsem nezapomínal ani na to &#8222;software&#8220;, takže jsem připravil pro zákazníky několik sad programů &#8211; kancelářských, databázových, ale i her.

No a pak jsem sešit asi na dva roky odložil. Vrátil jsem se k němu až někdy v létě 1986, když jsem měl k dispozici manuály k PMD-85 &#8211; hlavně ten systémový. Zase mě napadlo, že by se dala spousta periferií připojit k těm vývodům vzadu, už jsem navíc i věděl, jak fungují 8255 a 8251, takže jsem oprášil ideu například joysticku nebo úložiště dat, ale tentokrát jsem to už rozpracoval podrobněji &#8211; blokové schéma, popis příkazů, programátorský manuál&#8230;

Pak už jsem se k sešitu ICS nikdy nevrátil a na nákresy počítačů, co mohly v 80. letech změnit svět počítačové techniky, minimálně v Československu, kdyby byly bývaly vznikly, padal prach.

Proč o tom píšu? No, má to souvislost, jak jinak, s chystanou druhou knihou. Po [Hradlech voltech](https://eknh.cz/) jsem si řekl, že dokončím původní plán, popíšu, jak vypadá ten osmibitový počítač a zároveň ukážu, jak si ho postavit doma. A ne jeden, ale rovnou několik různých.

Když jsem tak v duchu přemítal, jak je koncipovat a jaké by měly mít jednotlivé typy parametry, aby se na nich dalo ukázat co nejvíc, tak jsem zažil silné _deja vu_. Zase mi v hlavě naskakovaly zaprášené vzpomínky&#8230; &#8222;Nejnovější přírustek do řady počítačů představí jemnou grafiku 256 x 192 bodů a programovací jazyk FORTH. Jeho průmyslovému nasazení napomůže možnost snadného připojení periferií přes standartní (_sic! V 80. letech nebylo výjimkou narazit na stránkách technického časopisu na tento tvar&#8230;_) rozhraní RS-232C s rychlostí až 9600 Bd.&#8220;

Připravovaný typ pak přinese možnost spouštět programy pro oblíbený operační systém MIKROS (obdoba západního CP/M).

A samozřejmě „_doufáme, že se takovéto stroje dostanou k československým zájemcům o výpočetní techniku už v tomto či následujícím roce!“_