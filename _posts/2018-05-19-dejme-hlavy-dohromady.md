---
id: 1083
title: 'Dejme hlavy dohromady&#8230;'
date: 2018-05-19T11:03:07+01:00
author: Martin Maly
layout: post
guid: https://retrocip.cz/?p=1083
permalink: /dejme-hlavy-dohromady/
xyz_lnap:
  - "1"
dsq_thread_id:
  - "6679595327"
image: http://retrocip.cz/wp-content/uploads/sites/6/2017/01/image004-800x198.jpg
categories:
  - Hardware
  - Software
tags:
  - Kniha
  - OMEN Alpha
---
Co dál s mou druhou knihou?

<!--more-->

Věc se má tak: Píšu volné pokračování Hradel a voltů, které je věnované osmibitovým procesorům a počítačům. Ukazuju, jak si postavit vlastní počítač ve stylu 80. let, a použít přitom modernější součástky, třeba velké paměti atd.

Můj plán byl poměrně rozmáchlý: začneme jednodeskáčema, pokročíme k něčemu, co má televizní výstup, pak něco s displejem, něco emulovaného, a skončíme s počítačem, co je celý vytvořený ve FPGA a má výstup na VGA displej, ale uvnitř si emuluje nějaký pěkný osmibit.

Jenže když jsem to tak nasčítal, tak mi vyšlo, že by kniha měla okolo osmi set stránek. Což se i vydavateli zdálo zu moc, a tak jsme řešili, jak se k tomu postavit.

Navrhl jsem dvě knihy. Čímž by vznikla taková pěkná trilogie, ale vydavateli se dvě knihy nevejdou do edičního plánu. Tak co teď? Materiál rozhodně nechci zahazovat&#8230;

Jako rozumná se mi jeví možnost vydat &#8222;první díl&#8220; knižně a &#8222;druhý díl&#8220; nechat v elektronické podobě ke stažení, případně v nějakém malém nákladu pro fajnšmekry. To je asi cesta, kterou bych si dovedl představit. Tištěný první díl by stál nějakou rozumnou částku, druhý díl s dotiskem &#8222;on demand&#8220; by byl o něco dražší.

Druhá věc, kterou bych měl rád vyjasněnou, je případná výroba desek plošných spojů. To by asi šlo zařídit, jen záleží na tom, jaký by byl zájem.

No a třetí věc, na kterou bych rád znal váš názor, je obsah. Totiž &#8222;co dát do prvního dílu a co do druhého&#8220;. V něčem mám jasno, třeba v tom, že obecné principy práce procesorů a jejich programování jsou _must have_ a jdou do prvního dílu, na druhou stranu FPGA, VHDL a takováto vyšší dívčí je jasný druhý díl. Ale co s tím uprostřed?

První konstrukce, [Alpha, je počítač s procesorem 8085](https://retrocip.cz/tag/omen-alpha/). Ta jde do prvního dílu. Druhá konstrukce je podobný počítač, ale s procesorem 6502. Já vím, že ho mnozí nemají rádi, ale &#8211; dejte mu šanci! I ta bude v prvním dílu.

Do prvního dílu se ještě vejdou nějaké periferie: klávesnice a displej a la jednodeskáč, jednoduchý televizní monitor / terminál, zvukový výstup apod.

A pak tu mám ještě konstrukci &#8222;herní handheld konzole s grafickým displejem&#8220;, &#8222;počítače s terminálem, operačním systémem CP/M a procesorem Z80&#8220; a &#8222;počítače s televizním výstupem na úrovni ZX81 nebo Jupiter Ace&#8220;. Do prvního dílu se mi vejde jen jedna. Ale která?

Je to na vás. Nechám si poradit.

PS: Alpha je na [Hackster.io](https://www.hackster.io/adent/omen-alpha-77f86b) i na [Hackaday.io](https://hackaday.io/project/157814-omen-alpha)&#8230;